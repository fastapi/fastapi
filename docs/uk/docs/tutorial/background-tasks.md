# Фонові задачі

Ви можете створювати фонові задачі, які будуть виконуватися *після* повернення відповіді.

Це корисно для операцій, які потрібно виконати після обробки запиту, але клієнту не обов’язково чекати завершення цієї операції перед отриманням відповіді.

Приклади використання:

* Надсилання email-сповіщень після виконання певної дії:
    * Підключення до поштового сервера та надсилання листа може займати кілька секунд. Ви можете відразу повернути відповідь, а email відправити у фоні.
* Обробка даних:
    * Наприклад, якщо отримано файл, який потрібно обробити довготривалим процесом, можна повернути відповідь "Accepted" ("Прийнято", HTTP 202) і виконати обробку файлу у фоні.

## Використання `BackgroundTasks`

Спочатку імпортуйте `BackgroundTasks` і додайте його як параметр у Вашу *функцію операції шляху* (path operation function) до `BackgroundTasks`:

{* ../../docs_src/background_tasks/tutorial001.py hl[1,13] *}

**FastAPI** автоматично створить об'єкт `BackgroundTasks` і передасть його у цей параметр.


## Створення функції задачі

Створіть функцію, яка буде виконувати фонову задачу.

Це звичайна функція, яка може отримувати параметри.

Вона може бути асинхронною `async def` або звичайною `def` функцією – **FastAPI** обробить її правильно.

У нашому випадку функція записує у файл (імітуючи надсилання email).

І оскільки операція запису не використовує `async` та `await`, ми визначаємо функцію як звичайну `def`:

{* ../../docs_src/background_tasks/tutorial001.py hl[6:9] *}

## Додавання фонової задачі

Усередині Вашої *функції обробки шляху*, передайте функцію задачі в об'єкт *background tasks*, використовуючи метод `.add_task()`:

{* ../../docs_src/background_tasks/tutorial001.py hl[14] *}

`.add_task()` приймає аргументи:

* Функція задача, яка буде виконуватися у фоновому режимі (`write_notification`). Зверніть увагу, що передається обʼєкт без дужок.
* Будь-яка послідовність аргументів, які потрібно передати у функцію завдання у відповідному порядку (`email`).
* Будь-які іменовані аргументи, які потрібно передати у функцію задачу (`message="some notification"`).

## Впровадження залежностей

Використання `BackgroundTasks` також працює з системою впровадження залежностей. Ви можете оголосити параметр типу `BackgroundTasks` на різних рівнях: у *функції операції шляху*, у залежності (dependable), у під залежності тощо.

**FastAPI**  знає, як діяти в кожному випадку і як повторно використовувати один і той самий об'єкт, щоб усі фонові задачі були об’єднані та виконувалися у фоновому режимі після завершення основного запиту.

{* ../../docs_src/background_tasks/tutorial002_an_py310.py hl[13,15,22,25] *}

У цьому прикладі повідомлення будуть записані у файл `log.txt` *після* того, як відповідь буде надіслана.

Якщо у запиті був переданий query-параметр, він буде записаний у лог у фоновій задачі.

А потім інша фонова задача, яка створюється у *функції операції шляху*, запише повідомлення з використанням path параметра `email`.

## Технічні деталі

Клас `BackgroundTasks` походить безпосередньо з <a href="https://www.starlette.dev/background/" class="external-link" target="_blank">`starlette.background`</a>.

Він імпортується безпосередньо у FastAPI, щоб Ви могли використовувати його з `fastapi` і випадково не імпортували `BackgroundTask` (без s в кінці) з `starlette.background`.

Якщо використовувати лише `BackgroundTasks` (а не `BackgroundTask`), то його можна передавати як параметр у *функції операції шляху*, і **FastAPI** подбає про все інше, так само як і про використання об'єкта `Request`.

Також можна використовувати `BackgroundTask` окремо в FastAPI, але для цього Вам доведеться створити об'єкт у коді та повернути Starlette `Response`, включаючи його.

Детальніше можна почитати в <a href="https://www.starlette.dev/background/" class="external-link" target="_blank">офіційній документації Starlette про фонові задачі </a>.

## Застереження

Якщо Вам потрібно виконувати складні фонові обчислення, і при цьому нема потреби запускати їх у тому ж процесі (наприклад, не потрібно спільного доступу до пам’яті чи змінних), можливо, варто скористатися більш потужними інструментами, такими як <a href="https://docs.celeryq.dev" class="external-link" target="_blank">Celery</a>.

Такі інструменти зазвичай потребують складнішої конфігурації та менеджера черги повідомлень/завдань, наприклад, RabbitMQ або Redis. Однак вони дозволяють виконувати фонові задачі в кількох процесах і навіть на кількох серверах.

Якщо ж Вам потрібно отримати доступ до змінних і об’єктів із тієї ж **FastAPI** - програми або виконувати невеликі фонові завдання (наприклад, надсилати сповіщення електронною поштою), достатньо просто використовувати `BackgroundTasks`.

## Підсумок

Імпортуйте та використовуйте `BackgroundTasks` як параметр у *функціях операції шляху* та залежностях, щоб додавати фонові задачі.
